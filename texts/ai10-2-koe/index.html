<!DOCTYPE html>
<html lang="en">
<head>
	<meta charset="UTF-8">
	<meta name="viewport" content="width=device-width, initial-scale=1.0">
	<title>Tapoja kitkeä koulukiusaamista</title>
	<meta name="description" content="ÄI10 kirjoitustaidon koe II | Pohtiva teksti">
	<meta name="theme-color" content="#542afa">
	<link rel="stylesheet" href="../../font.css">
	<link rel="stylesheet" href="../../v3-posts.css">
</head>
<body>
	<article>
		<p>ÄI10 kirjoitustaidon koe II</p>
		<p>Pohtiva tai kantaa ottava teksti</p>
		<h1>Tapoja kitkeä koulukiusaamista</h1>
		
		<p>Koulukiusaamisen kitkemiseksi on esitetty aikain saatossa monta tapaa. Silti ne eivät ole onnistuneet kokonaan
		lopettamaan koulukiusaamista, joten asian eteen on tehtävä enemmän. Onneksi nykyään edes yritetään puuttua
		koulukiusaamiseen toisin kuin parikymmentä vuotta sitten.</p>
		
		<p>Veikkauksen <a href="https://www.veikkaus.fi/fi/yritys#!/article/tiedotteet/yritys/2017/07/kysely-valtaosa-kohdannut-kiusaamista-ja-pitaa-sita-isona-yhteiskunnallisena-ongelmana" target="_blank">artikkelissa</a> "Kysely: valtaosa kohdannut kiusaamista ja pitää sitä isona yhteiskunnallisena ongelmana"
		(veikkaus.fi, 14.7.2017) kerrotaan kiusaamisaiheisen kyselyn tuloksista. Kyselyyn vastanneiden mukaan koulukiusaamista
		voitaisiin vähentää, jos kiusaamiseen puututtaisiin riittävän ajoissa. Tällöin kiusaamisen vastaiset toimet olisivat
		mielestäni hyvin kohdennettuja, koska kiusaamisesta koituu vähiten haittaa, kun se jää lyhytaikaiseksi. Useita vuosia
		jatkuva kiusaaminen saattaa johtaa huonoon koulumenestykseen, syrjäytymiseen tai jopa itsemurhaan. Siksi on edullista
		puuttua kiusaamiseen mahdollisimman aikaisin ja siten minimoida siitä aiheutuva vahinko. Jokaiseen kiusaamistapaukseen
		puuttuminen vain kaikkein vakavimpien tapausten sijaan vaatii kuitenkin paljon resursseja. Toisaalta kiusaamistapausten
		selvittely on sitä hankalampaa, mitä pidempään kiusaaminen on jatkunut.</p>
		
		<p>Vastanneet ovat huolissaan myös siitä, että vanhemmat suhtautuvat välinpitämättömästi koulukiusaamiseen. Voin vain
		kuvitella, kuinka turhauttavaa olisi, että koulu tekisi kaikkensa saadakseen kiusaamisen loppumaan, mutta asia ei etene,
		koska kiusaajan vanhemmat eivät joko halua myöntää heidän lapsensa kiusanneen tai se ei heitä kiinnosta. Vastaavasti
		sellainenkin olisi hankala tilanne, jossa kiusatun vanhemmat syyttävät häntä kiusatuksi joutumisesta. Kuten kyselyyn
		vastanneetkin toteavat, koululle pitäisi antaa "enemmän valtaa ja keinoja puuttua kiusaamiseen". Kodilla ja vanhempien
		esimerkillä on suuri vaikutus lapseen. Siksi koulun on hankala muuttaa kiusaajan tapoja. Ehkä se auttaisi, että
		koulukuraattorit ja -psykologit olisivat helpommin saatavilla. Nykyään heitä on nimittäin liian vähän, eikä heillä
		välttämättä ole aikaa auttaa kiusaajia. Artikkelissa OAJ:n puheenjohtaja Olli Luukkainen täsmentää, että kiusaajat
		tarvitsevat pitkäaikaisia tukitoimia. Näillä eväillä koulut voisivat tehokkaammin vähentää kiusaamista ja olla vähemmän
		riippuvaisia kotiväestä.</p>
		
		<p>Verta kiehuttavassa <a href="https://yle.fi/a/3-9872721" target="_blank">kolumnissaan</a> "Kiusaamisen sietämätön helppous" (Yle.fi, 10.10.2017) Marko Kilpi kertoo lastensa
		kokemasta koulukiusaamisesta. Hän kuvailee osuvasti, kuinka absurdein ja avuttomin tavoin koulu reagoi kiusaamiseen.
		Koulu esimerkiksi pakotti kiusatun pyytämään anteeksi kiusaajaltaan, ja Kilven lapsen mukaan koulun kiusaamisenvastaiset
		toimet olivat vain tyhjää puhetta. Tämä tapaus osoittaa, että koulu voi toiminnallaan vesittää kiusatun vanhempien
		toiveet ja pyrkimykset lopettaa kiusaaminen, jos kiusaajan vanhemmat eivät ota asiaa kuuleviin korviinsa. Ihmettelen,
		etteivät edes rikosilmoitukset saaneet mitään aikaan. Kilpi ehdottaa ratkaisuksi tuen ja avun tarjoamista kiusaajien
		koteihin, mutta toteaa, että "avun ja tuen vastaanottaminen on kuitenkin haastavaa juuri niissä kodeissa, missä sitä
		eniten tarvitaan". Avun tarjoaminen kotiin on tärkeää juuri siksi, että kodilla on suuri vaikutus lapseen. Ongelmallista
		kuitenkin on, että ne vanhemmat, jotka eivät tahdo myöntää lapsensa kiusaavan, eivät myöskään tahdo apua siinä asiassa.
		Avun tarjoaminen kotiin auttaisi, jos se otettaisiin avokäsin vastaan. Tämän tukitoimen vaikuttavuus riippuu siitä, onko
		se kiusaajan vanhempien mielestä tervetullutta.</p>
		
		<p>Kilpi kertoo, että kiusaajaporukka koostuu yleensä laumasieluisista ihmisistä, jotka hyväksyvät kiusaamisen. Ryhmää
		yhdistää kiusaaminen ja sen arvostus. Luulen tämän kumpuavan siitä, että, kuten Kilpikin kertoo, kiusaamiseen
		osallistuvat ihmiset pelkäävät, että jos he eivät hyväksy kiusaamista tai osallistu siihen, he joutuvat itse
		kiusatuiksi. Lisäksi uskon, että kiusaamisella haetaan huomiota ja hyväksyntää porukassa. Ehkä kiusaamista voitaisiin
		vähentää hajottamalla näitä kiusaamisporukoita, jolloin kiusaajilla ei enää olisi ryhmän tukea. Lisäksi on helpompi
		puuttua yhden kiusaajan kiusaamisiin kuin suureen ryhmään, jonka kaikki osalliset eivät välttämättä ole edes tiedossa.</p>
		
		<p>Romaanissaan "Taivaan tuuliin" (2012) Terhi Rannela kertoo alakoululaisesta Aurasta, joka on saanut tarpeekseen
		kiusaamisesta ja aikoo kostaa. Aura ei usko, että ketään kiinnostaisi, että häntä kiusataan, joten hän on päättänyt
		hoitaa asian itse. Tarina on kuitenkin siinä mielessä epärealistinen, että kiusattu saattaa olla niin masentunut ja
		voimaton, ettei hän kykene tekemään asialle mitään itse tai kohtaamaan kiusaajiaan. Auran tilanne muistuttaa sellaista
		tilannetta, jossa koulu ja viranomaiset eivät onnistu lopettamaan kiusaamista. Auran tarinassa se kuulostaa
		itsestäänselvyydeltä, mutta sitä sen ei todellakaan pitäisi olla. Lakikin määrää, että koulun pitää estää kiusaaminen,
		mutta harmittavan usein kuulen tapauksista, joissa koulu on rikkonut lakia laiminlyömällä tämän velvollisuutensa. On
		perin kummaa, etteivät viranomaiset ja koulut ole kykeneet lopettamaan koulukiusaamista. Veikkauksen artikkelissa
		varatoimitusjohtaja Velipekka Nummikoski kiteyttää ongelman osuvasti: "Suomi on satavuotias ja vielä meillä kiusataan."
		Kiusaamisen päätyttyä sen vaikutukset kiusattuun jatkuvat vielä kauan, joten voisi luulla, että koulukiusaamisen
		kitkeminen olisi valtiolle hieman suurempi prioriteetti.</p>
		
		<p>Koulukiusaamiseen ei puututa tarpeeksi tehokkaasti, koska pahoista koulukiusaamistapauksista uutisoidaan vähän väliä.
		Ongelmana on, ettei viranomaisilla ja kouluilla ole keinoja puuttua koulukiusaamiseen riittävän voimakkaasti. Kiusaajat
		ja heidän kotiväkensä tarvitsevat tukea, ja on viranomaisten tehtävä tarjota sitä heille.</p>

		<p class="disclaimer">2023/9/12</p>
	</article>
</body>
</html>