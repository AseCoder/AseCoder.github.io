<!DOCTYPE html>
<html lang="en">

<head>
	<meta charset="UTF-8">
	<meta http-equiv="X-UA-Compatible" content="IE=edge">
	<meta name="viewport" content="width=device-width, initial-scale=1.0">
	<title>Rämäpäiset someyritykset pitää laittaa aisoihin</title>
	<meta name="description" content="ÄI05 kirjoitustaidon koe | Pohtiva teksti">
	<meta name="theme-color" content="#542afa">
	<link rel="stylesheet" href="../../font.css">
	<link rel="stylesheet" href="../../v2-posts-wholepage.css">
	<link rel="stylesheet" href="../../v2-posts-classes.css">
</head>

<body>
	<article>
	<p>ÄI05 kirjoitustaidon koe</p>
	<p>Kantaa ottava teksti</p>

	<h1>Rämäpäiset someyritykset pitää laittaa aisoihin</h1>

	<p>
		Sosiaalisella medialla on paljon haittoja. Ihmiset käyttävät liikaa aikaa sosiaalisessa mediassa ja siellä käytävä
		diskurssi ei ole aina tervejärkistä. Sosiaalisten medioiden omistajayhtiöt pitävät tätä jostain syystä hyvänä ja
		tavoiteltavana. Ratkaisuksi näihin ongelmiin ehdotan sosiaalisten medioiden kansallistamista tai vähintäänkin niiden
		toimintaa rajoittavaa interventionistista lainsäädäntöä.
	</p>
	<p>
		Sosiaalinen media mahdollistaa kiusaamisen ennennäkemättömällä tavalla. Kiusatun on vaikea paeta kiusaamista somessa, ja
		kiusaajan mahdollinen anonyymiys tekee kiinnijäämisen hankalaksi varsinkin, jos somekanavan ylläpitäjiä asian selvittely
		ei kiinnosta. <a href="https://nuortenpalvelu.fi/kiusaaminen-somessa-ja-peleissa/" target="_blank">Tekstissään</a> “Kiusaaminen somessa ja peleissä” (nuortenpalvelu.fi) mediakasvattaja Asta Keskisaari lisää
		tietoisuutta nettikiusaamisesta somessa ja peleissä ja kirjoittaa osuvasti, että nykyään koulukiusaaminen voi jatkua
		vapaa-ajallekin somen ansiosta. Ongelmana on, että kiusaaminen somessa on helppoa, eikä kiusaajaa rangaista teosta, vaan
		päinvastoin. Sosiaaliset mediat tyrkyttävät laajoille yleisöille sisältöä, joka provosoi ja kohauttaa, koska se myy.
	</p>
	<p>
		Mutta ei sosiaalisten medioiden tarvitse suosia haitallista sisältöä. Jos sosiaaliset mediat kansallistettaisiin, niillä
		ei olisi tarvetta tehdä liikevoittoa, joten niiden ei tarvitsisi ryhtyä kyseenalaisiin toimiin saadakseen uusia ja
		säilyttääkseen vanhoja asiakkaitaan.
	</p>	
	<p>
		Sosiaaliset mediat saattavat käyttää sisältöä suosittelevia algoritmejaan väärin ja pahoihin tarkoituksiin.
		Periaatteessa on hyvä asia, että somen käyttäjä näkee somessa sisältöä, joka on hänelle itselleen relevanttia. En minä
		tahtoisi, että fiidini olisi täynnä esimerkiksi hevosenhoitovideoita. Vielä vähemmän tahtoisin, että algoritmi
		suosittelisi minulle ainoastaan näkemyksiäni ja uskomuksiani vahvistavaa sisältöä. Toisin sanoen nokkelan algoritmin
		ansiosta somen käyttäjä voi joutua vahvistusharhaan, mikä on toki somekanavan kannalta hyvä asia, koska se lisää somen
		käyttöä ja käyttäjien aktiivisuutta, mutta toisaalta käyttäjätasolla se voi johtaa ekstremismiin tai irtautumiseen
		todellisuudesta. Kuinka epäinhimillisesti ihmistä voi kohdella liikevoiton ja talouskasvun nimissä?
	</p>
	<p>
		Twitter on edelläkävijä ekstremisminvastaisuudessa sisältövaroituksineen. Mahdollisesti misinformaatiota sisältävään
		twiittiin on kiinnitetty huomautus haitallisesta tai virheellisestä sisällöstä. Tämä on parempi ratkaisu kuin twiitin
		poistaminen, koska tämä ei rajoita sananvapautta. Kaikkien somekanavien pitäisi ottaa mallia Twitteristä tässä asiassa.
	</p>	
	<p>
		Sosiaalisen median yrityksillä on liikaa valtaa algoritmeihin liittyen. <a href="https://psykologilehti.fi/somen-molemmat-puolet/" target="_blank">Artikkelissaan</a> “Somen molemmat puolet”
		(psykologilehti.fi, 10.8.2021) Anne Haikola kokoaa yhteen sosiaalisen median etuja ja haittoja. Hänen haastattelema Åbo
		Akademin yliopistonlehtori ja neuropsykologi Mira Karrasch tuo esille tyytymättömyytensä algoritmien vastuullisuuteen ja
		väittää, että algoritmien valta ja vaikutukset ovat varteenotettava aihe. Vaadin, että algoritmien epäkohdat
		tiedostetaan ja huomioidaan päätöksenteossa, sillä nykyään someyritykset saavat rötöstellä vapaasti algoritmeineen, ja
		asialle pitää tehdä jotain. Artikkelissa Karrasch esittää, että algoritmien aiheuttamia haittavaikutuksia pitäisi
		käsitellä poliittisella tasolla. Vien ajatusta hieman pidemmälle, ja vaadin, että someyritysten pitäisi vähintään olla
		avoimempia algoritmiensa toimintaperiaatteiden suhteen. Toivoisin myös, että epäeettisen algoritmin rakentaminen olisi
		rikos. Nämä lisäisivät kuluttajansuojaa ja -oikeuksia, mikä edistäisi oikeudenmukaisuutta.
	</p>	
	<p>
		Sosiaalisen median palvelut on suunniteltu ainakin koukuttaviksi ja ehkä jopa riippuvuutta aiheuttaviksi. <a href="https://www.aivoliitto.fi/aivoterveys/artikkelit/kun-some-koukuttaa/#f31869fb" target="_blank">Artikkelissaan</a>
		“Kun some koukuttaa” (aivoliitto.fi, 3.12.2021) Essi Kähkönen haastattelee A-klinikan johtavaa ylilääkäriä ja Helsingin
		yliopiston päihdelääketieteen työelämäprofessoria Kaarlo Simojokea sosiaalisen median koukuttavuuden syistä,
		seurauksista ja ilmenemisestä. Simojoen mukaan some koukuttaa siksi, että se voi aiheuttaa mielihyvää ja
		yhteenkuuluvuuden ja merkityksellisyyden tunnetta. Usean somen ydinominaisuuksiin kuuluu loputon skrollaus, joka voi
		aiheuttaa ajantajun menetyksen, ja siten venyttää somessa käytettyä aikaa, mikä on pois muusta, todennäköisesti
		hyödyllisemmästä, tekemisestä. Yle.fi:n etusivua skrollatessa vastaan tulee ennen pitkää onnittelu siitä, että käyttäjä
		on nyt ajan tasalla. Uutisia ei tule enää enempää, mikä kannustaa käyttäjää lopettamaan uutisten selaamisen ja tekemään
		sen sijaan jotain muuta. Joissain someissa, kuten Snapchatissa, käyttäjän vastaanottama viesti, kuva tai julkaisu katoaa
		määräajan kuluttua. Tämä ei kuitenkaan ole somen hauska lisäominaisuus vaan raakaa manipulaatiota, jonka tarkoituksena
		on saada käyttäjä kuluttamaan somea jatkuvasti. Somesovellusten ilmoitukset sen sijaan saavat käyttäjän ottamaan
		puhelimen välittömästi käteensä, ellei se ollut siinä jo. Tämä ominaisuuksien pyhä kolminaisuus takaa sen, että ihminen
		viettää somessa kohtuuttomasti aikaa.
	</p>	
	<p>
		Kiinalainen TikTok lienee yksi vaarallisimmista someista. Sillä on paljon nuoria käyttäjiä, jotka eivät välttämättä
		suhtaudu kriittisesti kaikkeen näkemäänsä ja kuulemaansa. Lisäksi TikTokin toiminta perustuu siihen, että käyttäjä
		skrollaa loputtomasti algoritmin suosittelemaa sisältöä. Tämä on haitallista erityisesti nuorille, koska he harvemmin
		kykenevät arvioimaan ja rajoittamaan omaa somenkäyttöään. Ei liene yllätys, ettei TikTok ole puuttunut ongelmaan.
		Kärjistettynä TikTok siis käyttää lapsia hyväksi.
	</p>	
	<p>
		Kähkösen artikkelissa Simojoki ehdottaa ratkaisuksi ongelmalliseen somenkäyttöön oman somenkäytön rajoittamista. Se ei
		kuitenkaan ratkaise koko ongelmaa eli sitä, että someyritykset suunnittelevat palveluistaan koukuttavia, mikä on väärin.
		Koukuttaviksi suunnitellut ominaisuudet ja muut someyritysten haitalliset käytännöt pitää kieltää, koska niistä ei ole
		hyötyä, vaan haittaa, käyttäjille.
	</p>
	<p>
		Utopiassa pahantahtoisia someyrityksiä ei olisi, vaan somea pyörittäisi jokin valtiollinen toimija tai parhaassa
		tapauksessa Euroopan unioni, jonka toiminnan eettisyys olisi taattu sillä, että sitä valvoisivat päättäjät ja kansa, eli
		somen käyttäjät itse. Muita kansallistamisen hyötyjä olisi, ettei somessa tarvitsisi enää nähdä mainoksia, koska some
		rahoitettaisiin verovaroin, eikä someyritysten tarvitsisi enää myydä käyttäjiltä keräämäänsä yksilöivää dataa eteenpäin.
		Somen kansallistaminen siis lopettaisi someyritysten harjoittaman tyrannian.
	</p>
	<p class="disclaimer">2022/9/17</p>
	</article>
</body>
</html>