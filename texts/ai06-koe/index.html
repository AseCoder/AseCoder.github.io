<!DOCTYPE html>
<html lang="fi">
<head>
	<meta charset="UTF-8">
	<meta http-equiv="X-UA-Compatible" content="IE=edge">
	<meta name="viewport" content="width=device-width, initial-scale=1.0">
	<meta name="description" content="ÄI06 kirjoitustaidon koe | Pohtiva teksti">
	<meta name="theme-color" content="#542afa">
	<title>Emojeita pitää käyttää vastuullisesti</title>
	<link rel="stylesheet" href="../../font.css">
	<link rel="stylesheet" href="../../v3-posts.css">
</head>
<body>
	<article>
	<p>ÄI06 kirjoitustaidon koe</p>
	<p>Pohtiva tai kantaa ottava teksti</p>
	<h1>Emojeita pitää käyttää vastuullisesti</h1>
	
	<p>Emojien käyttö alkoi vasta älypuhelimien, pikaviestittelyn ja sosiaalisen median aikana. Sitä ennen samaa tarkoitusta
	ajoivat näppäimistön merkeistä rakennettavat emoticonit, joilla pystyi ilmaisemaan monenlaisia ilmeitä ja tableflipin
	muodossa raivoakin. Selvästi ihmisillä on siis tarve maustaa tekstiään jollakin, ja emojit vastaavat tähän tarpeeseen
	erinomaisesti. Mikä tekee emojeista niin suosittuja, ja voiko emojien käytöstä olla haittaa?</p>
	
	<p>Emojien avulla voi viestiä tunnetta, puheensävyä ja ilmettä. Esimerkiksi hymyilevällä emojilla voi ilmaista olevansa
	iloinen jostakin asiasta. Puheensävyjä ja tunteita on vaikea näyttää emojein, koska emojit kuvaavat vain konkreettisia
	asioita. Siksi puheensävyt ja tunteet on puettava esimerkiksi ilmeiksi, jotta ne voidaan ilmaista emojein. Toki samoja
	asioita voi välittää sanoin ilman emojeita, mutta tämä on usein kömpelöä ja emojit vievät vähemmän tilaa ja näyttävät
	kivemmalta.</p>

	<p>Emojien käyttö ei kuitenkaan ole niin yksinkertaista, että vain valitaan omasta mielestä sopiva emoji. Emojeita
	käytettäessä viestin välittyminen ei nimittäin ole taattua, ja väärinymmärryksiä voi tapahtua. Tämä voi johtua
	esimerkiksi siitä, että eri laitevalmistajat ovat piirtäneet omat emojinsa, jotka eivät täysin vastaa alkuperäisiä
	Unicoden piirroksia, tai että emojin voi tulkita monella tapaa. Siksi emojeita käytettäessä pitää olla varovainen ja
	varmistaa viestin tarkoituksenmukainen välittyminen. Emojinlukutaitoa vaaditaan toki vastaanottajaltakin.</p>

	<p>Emojit voivat tarkoittaa eri ihmisille eri asioita, koska emojeilla ei ole mitään virallisia merkityksiä eikä kukaan
	opeta ihmisiä käyttämään emojeita “oikein”. Ihmiset saattavat keksiä emojeille tarkoituksia omin päin tai niiden
	merkityksiin saattaa vaikuttaa myös jokin ryhmä. Esimerkiksi kryptovaluutoista kiinnostuneet ryhmät sosiaalisessa
	mediassa ovat käyttäneet rakettiemojia juhliakseen käyrän nousujohteisuutta, ja aiemmin tänä vuonna joku tuomari
	Yhdysvalloissa määräsi, että eräiden emojien, mukaan lukien rakettiemojin, käyttö implikoi taloudellista tuottoa
	sijoituksista, joten emojien käytöllä voi olla oikeudellisia seurauksia. Joku voisi siis käyttää rakettiemojia
	puhuessaan kuulaskeutumisesta, ja kryptofanaatikot tulkitsisivat sen bitcoin-buumiksi, ja joku yhdysvaltalainen tuomari
	päättelisi, että avaruusala on hyvä sijoituskohde. Tällaisessa tilanteessa omien merkitysten keksiminen emojeille voi
	olla jopa haitallista.</p>

	<p>Toinen huomionarvoinen emoji on pääkalloemoji. Se on viime vuosina saanut paljon jalansijaa nuorten viestittelyssä.
	Heille se tarkoittaa nauruun kuolemista ja sitä käytetään yleensä johonkin hauskaan asiaan reagoimiseen. Eri
	sukupolville pääkalloemoji tarkoittaa eri asioita. Boomerien arkikieleen ei kuulu “kuolen nauruun”, eivätkä he viljele
	pääkalloemojia Facebookissa. Jos vanhus vastaanottaa pääkalloemojin sisältävän viestin lapsenlapseltaan tietämättä, mitä
	se tarkoittaa, sen käyttö todennäköisesti hämmentää häntä. Vanhus voisi myös tulkita pääkalloemojin väkivallan, kuoleman
	tai jengiytymisen symboliksi. Siksi on tärkeää pohtia etukäteen, ymmärtääkö vastaanottaja emojin samalla tavalla kuin
	viestin lähettäjä.</p>

	<p>Helppo tapa olla aiheuttamatta väärinymmärryksiä ja hämmennystä emojeilla on olla käyttämättä niitä. Emojittomien
	viestien vastaanottajasta tämä voisi kuitenkin tuntua jopa tylyltä varsinkin, jos hän itse ripottelee emojeita
	viesteihinsä aktiivisesti. Emojeita voi käyttää maltillisesti käyttämällä ainoastaan yksiselitteisiä ja yksinkertaisia
	emojeita, jotka sopivat kontekstiin, kuten esimerkiksi ilmeitä esittäviä emojeita. Tällöin vastaanottaja
	todennäköisemmin ymmärtää, mitä emojilla tarkoitetaan, ja tapahtuu vähemmän väärinymmärryksiä.</p>

	<p>Emojien avulla voi viestiä ilman kieli- ja kirjoitustaitoa. Julia Thurén kertoo <a href="https://yle.fi/a/3-12332558" target="_blank">kolumnissaan</a> “Kirjoitusvirheille
	nauraminen on tapa hiljentää muiden ääntä” (Yle, 11.3.2022), että hänen esikouluikäinen ja kirjoitustaidoton lapsensa
	viestittelee ystävänsä kanssa pelkästään emojein. Lapset eivät kuitenkaan ole ainoita emojien suurkuluttajia. Kolumnissa
	Thurén kertoo, että hänen lapsensa ystävän äiti, joka on erityisopettaja, on kertonut, että ilmiö on laajempi: monet
	suomea taitamattomat käyttävät emojeita tekstin tukena viestiäkseen suomalaisten kanssa. Näissä tapauksissa emojeista on
	suunnattomasti hyötyä. Kolumnissa ihannoidaan, kuinka emojit ovat helpottaneet kommunikointia kielimuurin läpi, ja
	kerrotaan, että tärkeintä on, että viesti välittyy. Ihan oikeasti &ndash; viis pedanttisuudesta ja väärinymmärrysten
	välttämisestä emojeita käytettäessä &ndash; kommunikoikaamme mieluummin huonosti kuin ei ollenkaan.</p>

	<p>Emojien käyttö pääasiallisena viestin välittäjänä tekstin sijaan saattaa lisääntyä tulevaisuudessa. Marcus Ziemann
	kertoo <a href="https://yle.fi/a/3-11133759" target="_blank">analyysissaan</a> “Kirjoitustaito katoaa nyt sellaista vauhtia, että kohta on keksittävä jokin muu tapa kommunikoida”
	(Yle, 30.12.2019), että suomalaiset nuoret lukevat ja kirjoittavat yhä huonommin ja tulevaisuudessa saatamme
	kommunikoida kuvilla kirjoittamisen sijaan. Saattaa olla, että kirjoitustaidon rappeutuessa alamme käyttämään emojeita
	ahkerammin. Se ehkä synnyttäisi jonkin vähintään deskriptiivisen tai jopa valtiollisen toimijan ylläpitämän
	preskriptiivisen emojisanakirjan, joka määrittelisi merkityksiä emojeille. Se varmasti vähentäisi emojien vääriä
	tulkintoja.</p>

	<p>Toivon ihmisiltä tietoisuutta emojien käytön seurauksista. Vaikka emojeita käytettäessä voi tapahtua väärinymmärryksiä,
	emojit ovat silti hyödyllisiä ja tärkeä osa nykyajan viestittelyä. Ottakaamme kuitenkin huomioon omat kognitiiviset
	vinoumamme ja viestin vastaanottaja emojein viestiessämme.</p>

	<p class="disclaimer">2023/5/5</p>
	</article>
</body>
</html>