<!DOCTYPE html>
<html lang="en">
<head>
	<meta charset="UTF-8">
	<meta http-equiv="X-UA-Compatible" content="IE=edge">
	<meta name="viewport" content="width=device-width, initial-scale=1.0">
	<title>Väestönkasvun hidastuminen on positiivinen asia</title>
	<meta name="description" content="Pohtiva teksti: Väestönkasvun hidastuminen on positiivinen asia">
	<meta name="theme-color" content="#883dba">
	<link rel="stylesheet" href="../../font.css">
	<link rel="stylesheet" href="../../posts.css">
</head>
<body>
	<p>ÄI02 kirjoitustaidon koe</p>
	<p>Pohtiva tai kantaa ottava teksti</p>
	<p>Vastaukseni (muokattu)</p>

	<h1>Väestönkasvun hidastuminen on positiivinen asia</h1>
	
	<p>
		Suomi on maailman onnellisin maa ja sijoittuu korkealle inhimillisen kehityksen indeksissä. Suomessa asiat ovat siis
		todella hyvin. Emme kärsi ylikansoituksesta emmekä ilmastonmuutoksen aiheuttamista luonnonkatastrofeista. Toisaalta
		joitakin ihmisiä huolestuttaa väestönkasvun hidastuminen ja syntyvyyden lasku.
	</p>
	
	<p>
		Väestönkasvu aiheuttaa ongelmia. Suomen pitäisi näyttää esimerkkiä maille, joissa väestönkasvu on voimakasta, ryhtymällä
		politiikkaan, jossa väestö lopettaisi kasvamisen. Itse asiassa tämä on jo käynnissä, sillä vuonna 2019 Suomessa syntyi
		1,35 lasta jokaista naista kohti. Tämä käy ilmi Helsingin Sanomien <a href="https://seutuluokka-my.sharepoint.com/:b:/g/personal/pasi_kervinen_edu_pirkkala_fi/EbDkbvUm9S9Gh4QkT4zbSZUBK4QXL7bjsO-rkMICgoIepQ?e=hHqfxU">pääkirjoituksesta</a> ”Syntyvyys voidaan Suomessa kääntää
		nousuun, mutta asenteiden on muututtava” (HS, 21.11.2020), jossa kerrotaan Helsingin Sanomien kannattavan maltillista
		väestönkasvua ja kestävää kehitystä. Jotta väestö kasvaisi, pitäisi syntyvyyden olla kaksi lasta jokaista naista kohti.
		Syntyvyys on tahattomasti pudonnut näin alas, mutta asialle ei silti pidä tehdä mitään, vaikka pääkirjoituksessa niin
		väitettäisiin.
	</p>
	
	<p>
		Ylikansoitus on huono asia. Se lisää asumistiheyttä, aiheuttaa slummiutumista, levittää kulkutauteja ja kasvattaa
		kasvihuonepäästöjä. Suuresta ihmismäärästä ei ole hyötyä, jos heitä ei pystytä kouluttamaan.
	</p>
	
	<p>
		Afrikan valtioissa väestö kasvaa hurjaa tahtia, mikä lisää ruuantuotannon tarvetta. <a href="https://seutuluokka-my.sharepoint.com/:b:/g/personal/pasi_kervinen_edu_pirkkala_fi/ETfh00hga_NMl893HXoaj-gBtRf_vIZq_KZOAe-hUnok9g?e=qgNfyl">Artikkelissaan</a> ”Meitä on kohta
		kahdeksan miljardia” Eetu Pietarinen, Teemo Tebest ja Ulriikka Myöhänen (Yle.fi, 11.7.2019) avaavat väestönkasvun syitä
		ja seurauksia. Artikkelissa esiintyvän Turun yliopiston tulevaisuuden tutkimuskeskuksen erikoistutkija Sari Puustinen
		vakuuttaa, että ilmastonmuutoksen takia ruuantuotanto Afrikassa hankaloittuu. Tämä on hyvä asia. Kun ruokaa ei riitä
		kaikille kansalaisille, osa kuolee pois. Ylikansoittuneissa maissa tämä on koko maailman yhteiseksi hyväksi, koska se
		vähentää ylikansoitusta. On toki moraalisesti väärin toivoa kenenkään kuolemaa, mutta pitkällä aikavälillä ylikansoitus
		haittaisi myös esimerkiksi Suomea ilmastonmuutoksen muodossa.
	</p>
	
	<p>
		Helsingin Sanomien pääkirjoituksessa ja Pietarisen et al. artikkelissa korostetaan maltillisen ja hallitun väestönkasvun
		merkitystä Suomen ideaalisena kehityssuuntana. Talouskasvun kannalta tämä olisi parempi vaihtoehto kuin väestönkasvun
		pysähtyminen. Sijoitan itseni kuitenkin poliittisesti vasemmistoon, joten uskon, että talouskasvun tavoittelu on täysin
		merkityksetöntä ja turhaa. Loputon talouskasvu on mahdotonta, joten tulevaisuutta ajatellen on pystyttävä rakentamaan
		yhteiskunta, joka kykenee toimimaan ilman talouskasvua.
	</p>
	
	<p>
		Vaikka mielestäni paras tilanne olisi väestön- ja talouskasvun pysähtyminen, voin hyväksyä maltillisen väestönkasvun
		Suomessa. Meillä on täällä mahdollisuudet täyttää kasvavan kansan tarpeet. Asuintiheys on harvaa, käyttämätöntä maa- ja
		metsäalaa on vielä jäljellä, ja suomalaiset ovat todella korkeasti kouluttautuneita. Helsingin Sanomien pääkirjoituksessa
		uskotaan Suomen olevan avainasemassa kestävän kehityksen suhteen. Minäkin näen tämän todennäköiseksi.
	</p>
	
	<p>
		Kerran yhteiskuntaopin tunnilla väitin, että väestönkasvu on turhaa, jolloin opettajamme Veli-Matti Rautio kysyi
		minulta, kuka häntä hoitaisi tilanteessa, jossa väestö ei kasvaisi ja jossa hän olisi niin vanha, että hän ei enää
		kykenisi pitämään huolta itsestään. Vastasin, että häntä ei tarvitsisi hoitaa. Jäin ihmettelemään, miksi väestönkasvun
		pysähtyminen johtaisi hoitajapulaan, kuten Rautio oli implikoinut. Vaikka hoitajien tarve kasvaa lähitulevaisuudessa, kun
		Suomen väestö vanhenee lisää, ei syntyvyyden pikaisella kasvattamisella olisi suurta tukahduttavaa vaikutusta kasvavaan
		hoitajakysyntään, koska syntyvät ihmiset tuskin ehtisivät kouluttautua ajoissa. En tiedä, oliko hänellä mielessään tämä
		ollessaan syntyvyyden lisäämisen kannalla.
	</p>
	
	<p>
		Yksi poliittinen suunta, jolla väestönkasvun voisi saada pysähtymään on Kiinan yhden lapsen politiikka. Se oli kuitenkin
		huono ratkaisu, koska se rajoitti perheiden vapautta ja lisäsi epähygieenisiä synnytyksiä kotona. Artikkelissaan
		Pietarinen et al. referoivat sanomalehti The Economistia, jonka mukaan naisten hyvällä koulutuksella on suuri vaikutus
		syntyvyyden vähenemiseen. Väestönkasvua ei siis pidä tukahduttaa kieltämällä lasten saamista vaan tarjoamalla naisille
		hyvää koulutusta, mikä on omiaan aiheuttamaan kollateraalista ”vahinkoa,” jonka seurauksena syntyvyys laskee. Tämä
		johtuu siitä, että hyvin koulutettu nainen haluaa saada varman toimeentulon ennen lapsen saamista. Naiselle lapsen
		saaminen on vähemmän tärkeää, jos nainen kokee, että hän tulee toimeen ilman jälkeläisiä. Jos nainen ei ole koulutettu
		ja sen sijaan työskentelee esimerkiksi pellolla, lapsilla on suuri merkitys toimeentulon takaamisessa.
	</p>
	
	<p>
		Onnellisuus ja ylikansoitus ovat joissain määrin kääntäen verrannollisia. <a href="https://seutuluokka-my.sharepoint.com/:b:/g/personal/pasi_kervinen_edu_pirkkala_fi/EcSf2hAxqz1ApFMdQP7wtJYBWHPlM9JjR29koVoyZT0g0w?e=XhReUl">Uutisessaan</a> ”Suomi on jälleen maailman
		onnellisin maa - koronasta huolimatta!” (Yle.fi, 19.3.2021) Jaana Hevonoja kertoo Maailman onnellisuusraportin tuloksista.
		Uutisessa esitellyn onnellisuusraportin tulosten mukaan kaikki kymmenen onnellisinta maata ovat kehittyneitä
		teollisuusmaita, joissa ei ole ylikansoitusta. Suurin osa niistä sijaitsee Euroopassa. Sen sijaan viidestä vähiten
		onnellisesta maasta neljä sijaitsee Afrikassa. Afrikan valtioissa väestönkasvu on voimakasta. Viiden joukossa on myös
		Intia, missä ylikansoitus ja väestönkasvu on voimakasta. Näiden tietojen perusteella uskon, että olisi johdonmukaista
		päätellä, että onnellisuus ja väestönkasvun aisoissa pitäminen korreloivat. Syy-seuraussuhteen johtaminen olisi
		kuitenkin virheellistä päättelyä ilman ylimääräistä todistusaineistoa, joten en kajoa siihen.
	</p>
	
	<p>
		Väestönkasvun hyödyistä ja haitoista voi olla monta mieltä, ja kummallekin näkemykselle on hyviä perusteluja. Kun
		valtio kehittyy ja teollistuu, väestönkasvu hidastuu. Väestönkasvu on välttämättömyys talouskasvulle, mutta talouskasvu
		on turhaa. Väestönkasvun hidastumiselle ei pidä tehdä mitään, sillä siitä ei ole haittaa, jos arvomaailma on
		oikeanlainen.
	</p>
	<p class="disclaimer">2022/4/29</p>
</body>
</html>