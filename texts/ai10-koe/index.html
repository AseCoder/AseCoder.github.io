<!DOCTYPE html>
<html lang="en">
<head>
	<meta charset="UTF-8">
	<meta name="viewport" content="width=device-width, initial-scale=1.0">
	<title>Jotta työnteko edistäisi onnellisuutta</title>
	<meta name="description" content="ÄI10 kirjoitustaidon koe I | Pohtiva teksti">
	<meta name="theme-color" content="#542afa">
	<link rel="stylesheet" href="../../font.css">
	<link rel="stylesheet" href="../../v3-posts.css">
</head>
<body>
	<article>
		<p>ÄI10 kirjoitustaidon koe I</p>
		<p>Pohtiva tai kantaa ottava teksti</p>
		<h1>Jotta työnteko edistäisi onnellisuutta</h1>
		
		<p>Opiskelijana minulla ei ole paljoa kokemusta työelämästä, mutta ennakkoluuloja minulta kyllä löytyy. Esimerkiksi
		täysipäiväinen työnteko kuulostaa vastenmieliseltä. En usko, että työ voisi tehdä ainakaan minua onnelliseksi.
		Yhteiskunnallisilla muutoksilla työnteosta voitaisiin kuitenkin tehdä houkuttavampaa ja nautinnollisempaa.</p>
		
		<p>Pari kesää sitten olin kesätöissä päiväkodissa kolme viikkoa. Tein kahdeksantuntista päivää. Niiden kolmen viikon ajan
		elämääni ei mahtunut paljoa muuta kuin nukkumista ja töissä käymistä. Tuntui siltä, että vapaa-aikaa jäi aivan liian
		vähän. Minusta on käsittämätöntä, että joku jaksaisi tuollaista rääkkäystä yhtäjaksoisesti vuosikymmenten ajan. Silti
		meiltä odotetaan juuri sitä. Siinähän menee ikä ja terveys.</p>
		
		<p>Töissä käytetty aika on pois vapaa-ajasta. Kun on kahdeksan tuntia töissä, harrastuksille, perheelle ja kotitöille ei
		jää riittävästi aikaa. Liian kiireinen arki ei ole hyväksi jaksamiselle. Työssäkäynti on kuin "elämisen" vastakohta:
		Sanotaan, että jos on ollut koko elämänsä töissä eikä ole koskaan käynyt missään tai kokenut mitään, ei ole elänyt. Tätä
		saattaa ruveta katumaan eläkeikäisenä, kun palkkaa on kertynyt säästöön vuosikymmenten ajan, mutta ei enää jaksa lähteä
		ikänsä vuoksi esimerkiksi ulkomaille, vaikka siihen olisi varaa. Pahinta on, jos rajallista vapaa-aikaansa joutuu
		käyttämään työasioihin, kuten esityksen viimeistelyyn tai oppilaiden koevastausten arviointiin. Tällainen työvaltainen
		arki imee ihmisestä kaiken mehun.</p>
		
		<p>Marja Sarkkinen tarkastelee <a href="https://www.ttl.fi/tyopiste/tyo-antaa-jotain-sellaista-mita-rahalla-ei-voi-korvata" target="_blank">artikkelissaan</a> "'Työ antaa jotain sellaista, mitä rahalla ei voi korvata'" (Verkkolehti
		Työpiste, 18.3.2016) työssäkäyvien ajatuksia työn merkityksellisyydestä. Artikkelissaan Sarkkinen haastattelee
		Työterveyslaitoksen työelämän tutkijaa Anu Järvensivua, joka väittää, että työ voisi olla joillekin itseisarvo. Minusta
		tämä kuulostaa mahdottomalta, koska edustan vastakkaista ääripäätä, jonka mukaan työ on ehdottomasti välinearvo ja työn
		ainoa hyöty on palkka. Suhde työhön on erityisen ongelmallinen, kun ihminen, jolle työ on itseisarvo, työskentelee
		yksityisellä sektorilla. Yritykset tavoittelevat voittoa, joten on niiden edun mukaista palkata tehokkaita työntekijöitä
		mahdollisimman halvalla. Toki ymmärrän, että jotkut rakastavat työtehtäviään ja työkavereidensa kanssa puuhaamista, ja
		kritiikkini kohdistuukin enimmäkseen siihen, että työtä rakastavaa työntekijää on helppo käyttää hyväksi. Työstään voi
		pitää, kunhan ei ammu itseään jalkaan taipumalla pomonsa kohtuuttomiin vaatimuksiin tai kuluttamalla itseään loppuun.
		Tällaiseen hyväksikäyttöön voi puuttua vain itse työntekijä omilla teoillaan. Ei pidä esimerkiksi tehdä liikaa ylitöitä
		tai ottaa itselleen lisää vastuuta ja työtehtäviä, jos vapaa-aikaa on jo nyt liian vähän tai ei selviäisi kaikista
		työtehtävistä. Lisäkuormitus olisi ainoastaan pahasta.</p>
		
		<p>Artikkelissa Sarkkinen ja vastanneet kertovat, että työnteko on tärkeää toimeentulon kannalta. Näin ei pitäisi olla. On
		ahdistavaa ajatella, että minun on pakko käydä töissä tullakseni toimeen. Ratkaisu tähän on perustulo. Se mahdollistaisi
		jokaisen ihmisen toimeentulon riippumatta siitä, käykö hän töissä vai ei. Samalla se mahdollistaisi heidän
		palkitsemisen, jotka tahtovat tehdä töitä. Perustulon tarjoaman turvan vuoksi kenenkään ei tarvitsisi pelätä
		työttymyyttä huonossa työllisyystilanteessa tai menettää yöuniaan siksi, ettei pääse töihin kesäisin tai heti
		valmistuttuaan. Perustulon myötä työ ei olisi enää pakollista suorittamista vaan mieluisaa ja vapaaehtoista. Ainoa
		ongelma on perustulon rahoittaminen, ja en tiedä, miten se saadaan aikaan.</p>
		
		<p><a href="https://yle.fi/a/3-8779854" target="_blank">Uutisessaan</a> "Tulevaisuuden työ on vaikeaa, mutta se pitää aivot vireänä" (Yle.fi, 3.4.2016) Oili Orispää kertoo, miten
		koulussa valmistaudutaan tulevaisuuden työelämään. Uutisen mukaan neljäsluokkalaisille opetetaan tärkeitä taitoja
		tulevaisuuden työelämää varten. Uutiseen haastatellun aivotutkija Katri Saarikiven mukaan tärkeitä tulevaisuuden taitoja
		ovat esimerkiksi oppimiskyky ja vuorovaikutus. Nämä taidot ovat kuitenkin hyödyllisiä muuallakin kuin työelämässä, joten
		niiden opettamista ei pidä brändätä tulevaisuuden työelämään valmistautumiseksi. Työ ei ole tärkeintä elämässä, ja olisi
		dystooppista väittää toisin. Koulun pitäisi olla elämää eikä työtä varten.</p>
		
		<p>Elämä olisi paljon mieluisampaa, jos työtä tarvitsisi tehdä vähemmän. Kuuden tunnin työpäivä ja neljän päivän työviikko
		vapauttaisivat rajallista aikaa tärkeämmille asioille, kuten harrastuksille ja perheelle, verrattuna 40 tunnin
		työviikkoon. Utopiassa työtä ei tarvitsisi tehdä ollenkaan, vaan robotit hoitaisivat kaiken sen, mitä ihmiset aiemmin
		tekivät työkseen. Automatisaation vuoksi jo nyt olisi mahdollista vapauttaa esimerkiksi maanviljelijät, rekkakuskit ja
		tehdastyöntekijät tylsistä ja yksinkertaisista töistään. Ihmisiä tarvitaan kuitenkin töihin kehittämään automaatiota ja
		muita ratkaisuja, jotka korvaavat työntekijät.</p>
		
		<p>Liika työnteko vie aikaa elämiseltä ja oikeasti merkityksellisiltä asioilta. Siksi työn ei pitäisi olla elintärkeää ja
		liian kuormittavaa. On taattava työttömien riittävä toimeentulo ja vähennettävä työssä käytettyä aikaa. Näillä
		muutoksilla työstä pystyisi nauttimaan edes vähän enemmän.</p>

		<p class="disclaimer">2023/9/1</p>
	</article>
</body>
</html>